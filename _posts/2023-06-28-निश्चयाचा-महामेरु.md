---
title: निश्चयाचा महामेरु
authors: [santramdas]
date: 2023-06-28
permalink: /posts/2023-06-28-निश्चयाचा-महामेरु.md
categories: [Marathi, Poetry]
tags: [Poetry]
render_with_liquid: false
---
>निश्चयाचा महामेरु । बहुत जनांसी आधारु ।<br/>
>अखंड स्थितींचा निर्धारू । श्रीमंत योगी ॥

>नरपति हयपति गजपति । गडपति भूपति जळपति ।<br/>
>पुरंदर आणि शक्ति । पृष्ठभागीं ॥

>यशवंत कीर्तिवंत । सामर्थ्यवंत वरदवंत ।<br/>
>पुण्यवंत नीतिवंत । जाणता राजा ॥

>आचारशील विचारशील । दानशील धर्मशील ।<br/>
>सर्वज्ञपणें सुशील । सकळां ठायीं ॥

>धीर उदार गंभीर । शूर क्रियेसि तत्पर ।<br/>
>सावधपणें नृपवर । तुच्छ केले ॥

>देव धर्म गोब्राह्मण । करावया संरक्षण ।<br/>
>हृदयस्थ जाला नारायण । प्रेरणा केली ॥

>या भूमंडळाचें ठायीं । धर्म रक्षी ऐसा नाहीं ।<br/>
>महाराष्ट्रधर्म राहिला कांही । तुम्हां कारणे ॥

>कित्येक दुष्ट संहारिला । कित्येकांस धाक सुटला ।<br/>
>कित्येकांस आश्रयो जाहला । शिवकल्याणराजा ॥

